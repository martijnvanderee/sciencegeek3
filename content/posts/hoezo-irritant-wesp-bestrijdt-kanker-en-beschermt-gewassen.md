---
templateKey: post.template
title: Wesp bestrijdt kanker en beschermt gewassen!
Subtitle: ""
date: 2021-06-11T15:07:44.488Z
headerPhoto: https://res.cloudinary.com/ddio9vlzi/image/upload/v1680936073/sciencegeek/posts/wesp-tak-dichtbij.jpg
onderwerp: nature
auteur: Monique Siemsen
tags:
  - wesp, bij, bestuiving, gewassen, insectenbestrijding
photos:
  - map-bron-pixabay-com-wal_172619-onderschrift-de-wesp-is-een-superbestuiver-hij-helpt-maar-liefst-meer-dan-1000-plantensoorten-zich-voort-te-planten-image-img-wesp-bloem-paars-jpg
---

**Wetenschappers trekken aan de bel en nemen het op voor de wesp. We moeten het beestje heel snel gaan koesteren, want ons eigen welzijn en voortbestaan is van hem afhankelijk.**

Mensen zijn niet erg gehecht aan de wesp. Hij heeft een imago-probleem. We vinden het insectje agressief, hollen muilend van hem weg en het liefst zien we hem dood. Als we daartoe tenminste wild zwaaiend met onze armen, de moed voor kunnen op brengen. Beter gaan we onze houding tegenover de wesp echter wat positiever bijstellen, want de wesp blijkt belangrijk voor natuur én mens.

Van zijn knuffeliger collegaatje, de bij, weten we al langer dat we goed voor hem moeten zorgen. Hoog tijd, vinden onderzoekers, dat we de wesp ook uit een verdomhoekje trekken. Zijn rol als bestuiver en roofdier is onontbeerlijk voor de samenleving, de menselijke gezondheid en zelfs onze economie. Hoe lapt de wesp ‘m dat?

**Wesp inzetbaar bij bescherming van gewassen**

Om met het laatste te beginnen: hij lapt ‘m dat met precies hetzelfde gedrag waarom zijn menselijke tafelgenoten ‘s zomers wegstuiven in de tuin. De wesp is een top-roofdier en staat bovenaan de voedselketen van de andere insecten. Daarmee is de wesp een belangrijke economische speler voor de mens. Ga maar na, jaarlijks wordt er wereldwijd 416 miljard dollar besteed aan zogenaamde bio-controle van gewassen.

Dat betekent dat we nuttige insecten gebruiken om schadelijke insecten van onze gewassen te houden. Als we nou wat liever en handiger met onze wesp omgaan, zo vonden de wetenschappers, dan zouden we die centen wel beter kunnen gebruiken. Want als er iemand van bladluis houdt en niet van blad, dan is het onze wesp wel. Dat zou de mens dus prima uit kunnen komen.

**Gif en speeksel van wesp van belang in medicatie-ontwikkeling**

Biologen verbonden aan University College London hebben nog meer interessant nieuws over de wesp. Zo kunnen wespen zelfs helpen kanker te genezen. Het gif van de geeljaswesp bijvoorbeeld, kan gebruikt worden in de behandeling van menig kanker. En het speeksel van andere wespensoorten blijkt over anti-biotische eigenschappen te beschikken, wat het speeksel bijzonder geschikt maakt voor de ontwikkeling van nieuwe antibiotica.

**Wesp is superbestuiver van planten**

We kunnen nog wel even bezig blijven met de loftrompet, want als bestuiver van planten blijkt het beest ook al een toppertje. Maar liefst 164 plantensoorten zijn volledig afhankelijk van de wesp voor hun voortbestaan. Zonder de wesp, zouden deze planten dus uitsterven. In totaal bezoekt de wesp maar liefst bijna 1000 plantensoorten en werkt dus mee aan de bestuiving van al deze soorten. Het gebrek aan kieskeurigheid van de wesp is daarmee een ongelooflijk pluspunt. Mócht een plantensoort eens verlegen zitten om zijn lokale bestuiver die het laat afweten, dan is de kans zeer groot dat de veelzijdige wesp het klusje wel klaart.

**Een beetje respect voor de wesp**

Hoog tijd dus om de wesp met andere ogen te bekijken. Zit je van de zomer in de tuin en wil er een wespje mee-eten? Laat de electronische vliegenmepper dan even liggen en geef het beestje een klein beetje van je vlees. Zet gedurende de maaltijd een omgekeerd glaasje over hem en laat hem na de maaltijd weer vrij. Aanvankelijk een beetje duf, zal hij al snel vastberaden weg vliegen. Met zijn wapperende superheld-capeje om!

_Gepubliceerd op 2.5.2021_

_Bron: UCL R. E. Brock, A. Cini, S. Summer- Ecosystem services provided by aculeate wasps._
